โรคลมชัก เกิดจากการที่มีการปลดปล่อยคลื่นไฟฟ้าสมองที่สร้างจากเซลล์สมองที่ผิดปกติออกมามากพร้อม ๆ กัน ทำให้เกิดการทำงานของสมองที่ผิดปกติ อาการชักจะเกิดขึ้นเพียงชั่วครู่ประมาณ 1-2 นาที ส่วนใหญ่ไม่เกิน 5 นาที จากนั้นอาการจะหายไปเอง

## รูปแบบอาการชักมีหลายรูปแบบ ดังนี้
1. ชักแบบรู้ตัว เช่น ชักเกร็ง/กระตุกของแขนขาหรือหน้าด้านใดด้านหนึ่ง, อาการชาหรือความรู้สึกผิดปกติของแขน/ขาด้านใดด้านหนึ่ง, เห็นแสง ระยิบระยัง เป็นต้น
2. ชักแบบไม่รู้ตัว เช่น ชักเหม่อ ร่วมกับการทำอะไรโดยไม่รู้ตัว เช่น เคี้ยวปาก มือคลำสิ่งของ หรือเสื้อผ้าตนเองหรือคนรอบข้าง ชักแบบเกร็ง กระตุกทั้งตัว เป็นต้น
ในบางคนมีอาการเตือนให้รู้ก่อนล่วงหน้า อาการเตือนเหล่านี้เช่น อาการใจหวิว, แน่นท้องเหมือนลมตีขึ้นที่ลิ้นปี่, ความรู้สึกคุ้นเคยต่อเหตุการณ์ หรือสถานที่ เป็นต้น

## ข้อสังเกตของอาการชัก
คือ อาการชักมักเกิดขึ้นในรูปแบบเดียวกันทุกครั้ง แต่ลครั้งนานประมาณ 1-2 นาที หลังชักผู้ป่วยอาจมีอาการสับสนได้

## การปฐมพยาบาล
### ขณะเมื่อมีอาการชักแบบเกร็งกระตุกไม่รู้ตัวให้ปฏิบัติ ดังนี้
- เปิดทางเดินหายใจให้โล่ง จัดเพื่อนให้อยู่ในท่านอนหงาย และตะแคงหน้า
- คลายเสื้อผ้าให้หลวมเพื่อให้เพื่อนหายใจได้สะดวก
- ห้ามใช้ไม้กดลิ้นหรือวัตถุใด ๆ สอดเข้าไปในปาก เพราะอาจเกิดอันตรายทั้งต่อตัวเพื่อนเองและผู้ที่ให้การช่วยเหลือ
### ขณะเมื่อมีอาการชักเหม่อไม่รู้ตัวให้ปฏิบัติดังนี้
- เฝ้าระวังให้เพื่อนอยู่ที่ที่ปลอดภัย กันไม่ให้เดินไปที่หน้าต่างหรือบันได และระวังไม่ให้เพื่อนล้ม จากนั้นรอจนกระทั่งอาการชักหายไป เพื่อนจะรู้ตัวเอง
- หลีกเลี่ยงการเข้าจับรัดหรือฉุดยื้อเพื่อนมากเกินไป เพราะในขณะชักเพื่อนไม่รู้ตัวอาจเกิดการต่อสู้และทำให้เกิดอันตราย

## ปัญหาทางสังคมของผู้ป่วยโรคลมชัก
ผู้ป่วยโรคลมชักมักมีปัญหาในการดำรงชีวิตในสังคม เนื่องจากคนทั่วไปไม่เข้าใจว่าโรคลมชักคืออะไร คนส่วนหนึ่งเข้าใจว่าโรคลมชัก คือโรคทางจิตเวช ในผู้ป่วยเด็กบางรายไม่สามารถเข้าเรียนในโรงเรียนทั่วไปได้ เนื่องจากเพื่อน ๆ มีอาการกลัวไม่กล้าใกล้ชิดด้วย ทำให้ผู้ป่วยเด็กส่วนหนึ่งไม่ได้รับการศึกษาต้องอยู่แต่ในบ้าน ผู้ป่วยในวัยทำงานบางรายไม่สามารถหางานทำได้ เนื่องจากความไม่เข้าใจของนายจ้าง